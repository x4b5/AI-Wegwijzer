# INLEIDING

<br/>

**Datum:** augustus 2025  
**Laatste wijziging:** 26 augustus 2025

**Duur:** ongeveer 10 minuten

**Inhoud**
- [Welkom bij de AI Wegwijzer](#welkom-bij-de-ai-wegwijzer)
- [AI-geletterdheid](#ai-geletterdheid)
- [Waarom AI-geletterdheid belangrijk is](#waarom-ai-geletterdheid-belangrijk-is)
- [De AI Wegwijzer](#de-ai-wegwijzer)
- [Disclaimer](#disclaimer)
- [Contact](#contact)

<br/>

## Welkom bij de AI Wegwijzer

Misschien heb je het al eens meegemaakt: je solliciteert en krijgt een standaardafwijzing zonder uitleg. Of je vraagt een lening aan en de bank zegt 'nee', zonder dat duidelijk is waarom. Steeds vaker spelen AI-systemen een rol bij dit soort beslissingen – van personeelsselectie tot kredietbeoordeling.

Er is veel hype rondom AI maar AI is ook ongemerkt onderdeel geworden van ons dagelijks leven – en juist daarom is het belangrijk om te begrijpen wat AI is, hoe het werkt en welke invloed het heeft.

<br/>

## AI-geletterdheid

AI-geletterdheid verwijst naar het vermogen om AI-systemen:

- **te begrijpen**, 
- **ermee om te gaan** en
- **kritisch na te denken** over hun impact op jou en de samenleving.

> Volgens Ng, Yuan en Harvard's AI Literacy project betekent [AI-geletterdheid](../begrippenlijst.md#ai-geletterdheid): "het begrijpen van de basisprincipes van kunstmatige intelligentie, het herkennen van de mogelijkheden en beperkingen ervan, en het kunnen beoordelen van de ethische, maatschappelijke en persoonlijke gevolgen van AI-toepassingen" ([Ng & Yuan, 2021](https://aieducation.withgoogle.com/intl/nl_ALL/resources/ai-literacy), [Long & Magerko, 2020](https://dl.acm.org/doi/10.1145/3377155.3377862)).

<br/>

## Waarom AI-geletterdheid belangrijk is

Voor veel mensen blijft onduidelijk hoe AI werkt. Dat is begrijpelijk: AI raakt veel vakgebieden tegelijk – technologie, statistiek, informatica, programmeren, filosofie en ethiek. Zonder helder overzicht kun je je gemakkelijk verliezen in de overvloed aan informatie.

AI-geletterdheid helpt je begrijpen wat AI wel en niet kan. Het laat zien hoe AI beslissingen beïnvloedt en welke vragen je erbij moet stellen. Onderzoekers benadrukken dat dit alleen lukt met een helder kader dat technische, maatschappelijke en ethische aspecten met elkaar verbindt, zoals ook beschreven door [Long & Magerko (2020)](https://dl.acm.org/doi/10.1145/3377155.3377862): "AI literacy requires not only understanding technical concepts, but also being able to critically reflect on the societal and ethical implications of AI."

Ook internationale organisaties wijzen op deze noodzaak. Volgens [UNESCO (2021)](https://unesdoc.unesco.org/ark:/48223/pf0000380455) biedt AI veel kansen voor onderwijs, gezondheidszorg en duurzaamheid. Maar het kan ook ongelijkheid en discriminatie versterken als we er niet zorgvuldig mee omgaan.

<br/>

## De AI Wegwijzer

### Doelstelling

Deze Wegwijzer wil dit helder kader bieden zodat je:

- **Vertrouwd raakt** met AI en de basisbegrippen
- **Overzicht houdt** in een complex vakgebied  
- **Betrouwbare informatie** krijgt op basis van actuele bronnen
- **AI-geletterdheid** verder kunt ontwikkelen

### Opbouw

De Wegwijzer wil geen dik naslagwerk zijn of een cursus die geen einde lijkt te kennen en geen ruimte biedt om zelf te kiezen wat je wilt lezen. 

Het is meer een praktische gids door het AI-landschap waarin het vooral suggesties geeft van toonaangevende en actuele artikelen en cursussen over een bepaald onderwerp. Waarom zou je het wiel opnieuw uitvinden als er al goede informatie en cursussen zijn? Hier en daar wordt samenvattende tekst gegeven of wordt kort besproken wat in het artikel/ cursus wordt besproken.

Deze Wegwijzer bestaat (naast deze inleiding en het naslagwerk *Verder lezen*) uit vijf routes die los van elkaar gelezen kunnen worden:

| Route | Titel | Beschrijving |
|-------|-------|--------------|
| **B** | **Basis** | Wat is AI? Basisbegrippen en wat AI wel/niet kan |
| **C** | **Werking** | Hoe leren machines? Technische achtergrond |
| **D** | **Toepassen** | Praktisch gebruik van AI in werk en studie |
| **E** | **Impact** | Maatschappelijke gevolgen en ethische vragen |
| **F** | **Bouwen** | <!--nader te bepalen --> |

Start met route **B (Basics)** als je weinig tot geen AI-kennis hebt.

### Opzet

- De routes bestaan uit artikelen die een bepaald thema bespreken. Aan het begin van ieder artikel wordt het leerdoel benoemd en welke basiskennis nodig is. Voor lezers die niet alle voorkennis hebben (of dit zijn vergeten) zijn er tekstblokken die verder toelichting geven.

- De artikelen kunnen inhoudelijk overlap hebben maar herhaling van kennis kan nooit kwaad om iets te leren.   

- De artikelen zijn zo opgesteld dat je per artikel niet meer dan 30 minuten nodig hebt om te lezen. Dit is zonder de tijd die je eventueel besteedt aan het doorklikken naar de genoemde bronnen of het raadplegen van de begrippenlijst.

- Veel begrippen zijn aanklikbaar en verwijzen naar de begrippenlijst. Daar vind je voor elk begrip een definitie met eventueel een toelichting.

- Voor wie meer verdieping zoekt, verwijzen we naar de bronnen. Deze zijn weergegeven met links, zodat je direct verder kunt lezen.

- Door de tekst heen vind je quizvragen en opdrachten. Daarnaast kom je tekstblokken met voorbeelden, trivia of extra weetjes tegen. Deze zijn bedoeld als verrijking en verdieping, maar niet verplicht. Je kiest zelf of je die meeneemt.

- De AI Wegwijzer wordt regelmatig geactualiseerd om mee te gaan met de snelle ontwikkelingen in AI. Bovenaan iedere module staat wanneer deze voor het laatst is gewijzigd.


<br/>

## Disclaimer

Bij het samenstellen van deze Wegwijzer is AI als ondersteunend hulpmiddel ingezet. De gebruikte bronnen en inhoud zijn zo zorgvuldig mogelijk gecontroleerd en waar nodig aangepast door de auteur. Desondanks kan niet worden gegarandeerd dat alle informatie volledig, juist of actueel is. 

Daarnaast is er naar gestreefd om uitsluitend auteursvrije afbeeldingen te gebruiken. Toch kan ook hiervoor niet volledig worden gegarandeerd dat alle gebruikte afbeeldingen daadwerkelijk vrij van auteursrechten zijn.

Aan de inhoud van deze Wegwijzer kunnen geen rechten worden ontleend.

<br/>

## Contact

Heb je vragen of opmerkingen? Stuur een mail naar:
<!--nader te bepalen -->
